<!doctype html>
<html>
<head>
<title>乾隆大藏经第0221部～佛说老母经一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="佛说老母经一卷" />
<meta name="description" content="佛说老母经一卷大乘五大部外重译经第部佛说老母经一卷失译师名附刘宋录经名卷数跋序品名品数佛说老母经佛说老母经闻如是一时佛在维耶罗国所止处" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;大乘五大部外重译经·第0221部</div>
<div class="top-center">佛说老母经一卷</div>
<div class="top-right">失译师名附刘宋录</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j0221-1>佛说老母经</a></div></div></div>
<div class="jwzw">
<div class="jwbt-box"><div class="jwbt"><a name=j0221-1><a href=#MENU-top>佛说老母经</a></a></div></div>
<p>　　闻如是。一时佛在维耶罗国。所止处名曰乐音。时与八百比丘僧菩萨万人俱。时有贫穷老母。来到佛所以头面著地为佛作礼白佛言。愿欲有所问。佛言。善哉善哉当问。老母言。人生老病死。从何所来去至何所。色痛痒思想行识。从何所来去至何所。眼耳鼻舌身心。从何所来去至何所。地水火风空。从何所来去至何所。佛言。人生老病死。无所从来去亦无所至。色痛想行识。无所从来去亦无所至。眼耳鼻舌身心。无所从来去亦无所至。地水火风空。无所从来去亦无所至。佛言。诸法亦如是。譬如两木相钻出火。火还烧木木尽火便灭。佛问老母言。是火本从何所来。灭去至何所。老母报佛言。因缘合会便得火。因缘离散火即灭。佛言。诸法亦如是。因缘合会乃成。因缘离散即灭。诸法亦无所从来去亦无所至。眼见好色即是意。意即是色。是二者俱空。无所有成。灭亦如是。诸法譬如鼓不用一事成。有人持桴捶鼓鼓便有声。是鼓声亦空。当来声亦空。过去声亦空。是声亦不从木革桴人手出。合会诸物乃成鼓声。声从空尽空。诸所有万物一切亦如是。我人寿命亦如是。本际皆净无所有。从无所有因作法。法亦无所有。譬如云起阴冥便雨。雨亦不从龙身出。亦不从龙心出。皆龙因缘所作乃致是雨。诸法无所从来去亦无所至。譬如画师先治板素。却后调和众彩便在所作。是画亦不从板素彩出。随其意所为悉成。生死亦如是。各各异类地狱禽兽饿鬼天上世间亦尔。有解是慧者不著著便有。老母闻佛言。大欢喜即自说言。蒙天中天恩得法眼。虽身老羸今得安隐。阿难正衣服前长跪白佛言。是老母闻佛言即解。何因缘智慧乃尔。佛言。大德巍巍。以是故而即解。是老母者。是我前世发菩萨意时母。阿难白佛言。佛前世时母。何因困苦贫穷如是。佛言。乃昔拘楼秦佛时我为菩萨道。意欲作沙门。母以恩爱故不听我作沙门。我忧愁不食一日。以是故前后来生世间。五百世遭厄如是。佛语阿难。是老母寿终。当生阿弥陀佛国中供养诸佛。却后六十八亿劫当得作佛。字扶波健。其国名化作。所有被服饮食如忉利天上。其国中人民皆寿一劫。佛说经已。老母及阿难等。菩萨比丘僧。诸天龙鬼神阿须伦皆大欢喜。前以头面著地。为佛作礼而去。</p>
                      </div><div class="jw-bottom">
        <ul><li><a href="0220.html">上一部：乾隆大藏经·大乘五大部外重译经·佛说老女人经一卷</a></li>
<li><a href="0222.html">下一部：乾隆大藏经·大乘五大部外重译经·佛说老母女六英经一卷</a></li></ul>
    </div>
<div class="bottom-bt">
<p class="ztl">乾隆大藏经·大乘五大部外重译经·佛说老母经</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>