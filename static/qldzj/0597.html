<!doctype html>
<html>
<head>
<title>乾隆大藏经第0597部～佛说本相倚致经一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="佛说本相倚致经一卷" />
<meta name="description" content="佛说本相倚致经一卷小乘阿含部第部佛说本相倚致经一卷后汉沙门安世高译经名卷数跋序品名品数佛说本相倚致经佛说本相倚致经闻如是一时佛在舍卫国只树" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;小乘阿含部·第0597部</div>
<div class="top-center">佛说本相倚致经一卷</div>
<div class="top-right">后汉沙门安世高译</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j0597-1>佛说本相倚致经</a></div></div></div>
<div class="jwzw">
<div class="jwbt-box"><div class="jwbt"><a name=j0597-1><a href=#MENU-top>佛说本相倚致经</a></a></div></div>
<p>　　闻如是。一时佛在舍卫国只树给孤独园。佛便告比丘。本有爱不见不了。今见有从有爱。设是本有爱无有今为有。今见分明。从是本因缘。令致有爱。有爱比丘从致有本。不为无有本。何等为比丘从有爱致本。谓为痴。</p>
                      <p>　　痴亦比丘有从致本不为无有本。何等为比丘痴有本从致。谓为五盖。</p>
                      <p>　　五盖比丘亦从有本致。不为无有本。何等为比丘五盖从有致。谓为三恶行。三恶行比丘亦有本从致。不为无有本。何等为比丘三恶行本从致。谓为不摄根。</p>
                      <p>　　不摄根比丘亦有本从致。不为无有本。何等为比丘不摄根从致。谓非本念故。</p>
                      <p>　　非本念比丘亦有本从致。不为无有本。何等为比丘非本念从致。谓不信故。</p>
                      <p>　　不信比丘亦有本从致。不为无有本。何等为比丘不信本从致。谓恶非法闻故。</p>
                      <p>　　非法闻比丘亦有本从致。不为无有本。何等为比丘非法闻本从致。谓非贤者人事。</p>
                      <p>　　非贤者亦有本从致。不为无有本。何等为比丘非贤者从致。谓非贤者人共会乐。</p>
                      <p>　　如是比丘已不贤者聚会满。令不贤者事满。已不贤者事满。令非法满。已非法满。令不信满。已不信满。令非本念满。已非本念满。令不摄根满。已不摄根满。令三恶行犯法满。已三恶行犯法满。令五盖满。已五盖满。令痴满。已痴满。令有世间爱满。如是爱乐满稍转稍转猗增有。</p>
                      <p>　　度世智慧解脱亦有本。不为无有本。何等为度世智慧解脱本。谓七觉意为本。</p>
                      <p>　　七觉意从有本。不为无有本。何等为七觉意从有本。谓为四意止。</p>
                      <p>　　四意止从有本。不为无有本。何等为比丘四意止从有本。谓三清净行。</p>
                      <p>　　三清净比丘亦有本从行。不为无有本。何等为比丘三清净有本。谓为守摄根。</p>
                      <p>　　守摄根亦有本。不为无有本。何等为比丘守摄根有本。谓为本念故。</p>
                      <p>　　本念比丘亦有本。不为无有本。何等为比丘本念本。谓为信本。</p>
                      <p>　　信本比丘亦有本。不为无有本。何等为比丘信本有本。谓闻法经本。</p>
                      <p>　　闻法经亦有本。不为无有本。何等为闻法经本。谓事贤者本。</p>
                      <p>　　事贤者亦有本。不为无有本。何等为事贤者有本。谓贤者聚本。</p>
                      <p>　　如是比丘。聚贤者能得事贤者。已事贤者。便闻法言。已闻法言。便致信本。已致信本。便得念本。已得念本。便摄守根。已摄守根。便得三清净。已有三清净。便得四意止。已得四意止本。便有七觉意。已有七觉意。便有无为解脱得度世。如是解脱度世。转转本。令得度世。佛说如是。弟子受行。</p>
                      </div><div class="jw-bottom">
        <ul><li><a href="0596.html">上一部：乾隆大藏经·小乘阿含部·佛说瞻婆比丘经一卷</a></li>
<li><a href="0598.html">下一部：乾隆大藏经·小乘阿含部·佛说缘本致经一卷</a></li></ul>
    </div>
<div class="bottom-bt">
<p class="ztl">乾隆大藏经·小乘阿含部·佛说本相倚致经</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>