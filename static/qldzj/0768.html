<!doctype html>
<html>
<head>
<title>乾隆大藏经第0768部～佛说摩达国王经一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="佛说摩达国王经一卷" />
<meta name="description" content="佛说摩达国王经一卷小乘单译经第部佛说摩达国王经一卷宋居士沮渠京声译经名卷数跋序品名品数佛说摩达国王经佛说摩达国王经闻如是一时佛在罗阅只竹园" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;小乘单译经·第0768部</div>
<div class="top-center">佛说摩达国王经一卷</div>
<div class="top-right">宋居士沮渠京声译</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j0768-1>佛说摩达国王经</a></div></div></div>
<div class="jwzw">
<div class="jwbt-box"><div class="jwbt"><a name=j0768-1><a href=#MENU-top>佛说摩达国王经</a></a></div></div>
<p>　　闻如是。一时佛在罗阅只竹园中。与千二百五十比丘俱。时有国王。号名摩达王。时当出军征讨。选国中人民。数百万人。皆应赴从。时有比丘。已得罗汉道。到其国分卫。并见录。将诣王宫门。王有马监。令比丘养视官马。勤苦七日。王后身自临视军阵。比丘见王。即于其前。轻举飞翔。上住空中。现其威神。王便恐怖。叩头悔过。我实愚痴。不别真伪。推问国内。谁令神人为是者。今当有所治杀。比丘告王言。非王及国人过也。自我宿命。行道常供养师。我时为师设饭。师谓我言。且先澡手已乃当饭。我愚痴心念言。师亦不养官马。何故不预澡手。师即谓我言。汝今念此轻耳后重如何。我闻是语。便愁忧。师知其意便念言。我会当泥洹。何故令人恼耶。即以其夜三更时般泥洹。从来久远。各更生死。今用是故。受其宿殃。养马七日。夫善恶行。辄有殃福。如影随形。王闻比丘说罪福。意解欢喜。乞得归命于神人。比丘告言。卿当自归于佛。佛为三界师。王及国人民。皆随比丘到佛所。稽首为佛作礼。受五戒作优婆塞。佛便为王及人民。现相好威神。光曜天地。复为说无常苦空。王于是便得须陀洹道。国中人民。皆受五戒十善。归命三尊。月日斋戒。以为常法。阿难整衣服。作礼白佛言。是王及国中人民。见佛闻经即解。何以故。佛言。及昔摩父佛时。是比丘作沙门。王时为优婆塞。净意供养三日。令我所在处常得其福今已得度世之道。今来会此闻经。便得须陀洹道。四辈弟子。天龙鬼神。闻经欢喜。前为佛作礼而去。</p>
                      </div><div class="jw-bottom">
        <ul><li><a href="0767.html">上一部：乾隆大藏经·小乘单译经·佛说末罗王经一卷</a></li>
<li><a href="0769.html">下一部：乾隆大藏经·小乘单译经·佛说旃陀越国王经一卷</a></li></ul>
    </div>
<div class="bottom-bt">
<p class="ztl">乾隆大藏经·小乘单译经·佛说摩达国王经</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>