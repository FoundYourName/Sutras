<!doctype html>
<html>
<head>
<title>乾隆大藏经第0733部～佛说略教诫经一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="佛说略教诫经一卷" />
<meta name="description" content="佛说略教诫经一卷小乘单译经第部佛说略教诫经一卷唐三藏法师义净奉制译经名卷数跋序品名品数佛说略教诫经佛说略教诫经如是我闻一时佛在室罗伐城逝" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;小乘单译经·第0733部</div>
<div class="top-center">佛说略教诫经一卷</div>
<div class="top-right">唐三藏法师义净奉制译</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j0733-1>佛说略教诫经</a></div></div></div>
<div class="jwzw">
<div class="jwbt-box"><div class="jwbt"><a name=j0733-1><a href=#MENU-top>佛说略教诫经</a></a></div></div>
<p>　　如是我闻。一时佛在室罗伐城。逝多林给孤独园。与无量苾刍众俱。尔时佛告诸苾刍。汝等当知。于我法中。有少欲知足活命之事。谓我弟子。剃发染衣。持钵巡家。乞食自济。世间愚人之所轻慢。若有净信。善男子。离俗出家。修行此事。不为王难所逼迫故。不为贼怖负债惊恐不存活故。但为发心。于生老病死忧悲苦恼。生厌离故。欲断苦蕴。烦恼缠缚。尽其边际。求解脱故。汝等岂非为此事故。而求出家。时诸苾刍白佛言。世尊。如是如是。为解脱故。而求出家。汝等苾刍。如有一类罪恶苾刍。虽复出家。性多贪染。于五欲境。深生恋著。或起嗔恚。生恶寻思。心恒放逸。不勤策励。常多妄念。不习定门。攀缘诸境。乐下劣事。不希胜行。终无所获。此之恶人。犹如何等。汝诸苾刍。听说譬喻。如野田中。焚死尸木。两头俱烧。中间秽污。此木不堪聚落中人及野田人之所受用。我今以此。喻彼一类出家懈怠愚痴之人。弃舍俗间诸快乐事。沙门义利。复不修习。恒生三种不善思惟。所谓思惟五欲。思惟嗔害。思惟欺诳。此之三种不善思惟。因何而起。当知皆以无明为因。而得生起。身坏命终。堕三恶趣。是故汝等。应勤修习。除断无明。我是大师。汝是弟子。于我教中。要略之事。今为汝说。由大悲故。由哀愍故。为利益故。为胜乐故。如我所说。汝等应修。若在山林兰若树下。或露地。汝可善思不应放逸。勿于后时心生悔恨。如说修行。当得解脱。尔时世尊。说是语已。诸苾刍众。欢喜奉行。</p>
                      </div><div class="jw-bottom">
        <ul><li><a href="0732.html">上一部：乾隆大藏经·小乘单译经·佛说比丘听施经一卷</a></li>
<li><a href="0734.html">下一部：乾隆大藏经·小乘单译经·佛说疗痔病经一卷</a></li></ul>
    </div>
<div class="bottom-bt">
<p class="ztl">乾隆大藏经·小乘单译经·佛说略教诫经</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>