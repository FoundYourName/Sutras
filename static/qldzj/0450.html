<!doctype html>
<html>
<head>
<title>乾隆大藏经第0450部～佛说法常住经一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="佛说法常住经一卷" />
<meta name="description" content="佛说法常住经一卷大乘单译经第部佛说法常住经一卷出安佑二录开元录云今附西晋录经名卷数跋序品名品数佛说法常住经佛说法常住经闻如是一时佛游舍卫" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;大乘单译经·第0450部</div>
<div class="top-center">佛说法常住经一卷</div>
<div class="top-right">出安佑二录开元录云今附西晋录</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j0450-1>佛说法常住经</a></div></div></div>
<div class="jwzw">
<div class="jwbt-box"><div class="jwbt"><a name=j0450-1><a href=#MENU-top>佛说法常住经</a></a></div></div>
<p>　　闻如是。一时佛游舍卫国只树给孤独之园。佛告诸比丘。法者常在。有佛无佛法住如故。如来至真出现世间。因为宣解分别深义敷演至慧。志在小乘。为说四谛苦习尽道。生苦老苦。病苦死苦。求不得苦。举要言之有阴身苦。设无有身当有何患。是曰苦谛。目贪于色。耳鼻身口意亦复如是。由此因缘成其六衰。从来劫数甚大久矣。既谛见斯已。知为恶习悉无益身。因守身行。护其心口十恶。以拔十二因缘根本则灭。灭除三毒。空无相愿由成罗汉。缘十二因知其牵连断其根源辄成缘觉。解身本空。奉六度无极四等四恩。道品之法三十有七。空无相愿无此三事。不为取证。六通善权常济危厄。等心一切无所适莫。故曰菩萨。逮不退转。当成无上正真之道。为最正觉度脱十方。故号为佛道法。常存行者。与合无彼无此。犹如众流未到海时各有本名。以合于海无有异号。道德若兹。去来今佛合一法身行与道合。因为众生分别演说。阴衰诸入十二牵连皆为病疾。诸度无极四等四恩为大法药。疗众生病。净如虚空。明踰日光。德超须弥。神圣巍巍莫能讥谤。众罪消灭无复诸苦。以大慈悲度脱十方。佛说是时。诸比丘众漏尽意解。无数菩萨寻时逮得无所从生法忍。佛说如是。诸比丘及诸菩萨诸天龙神。闻佛所说欢喜奉行。</p>
                      </div><div class="jw-bottom">
        <ul><li><a href="0449.html">上一部：乾隆大藏经·大乘单译经·佛说树提伽经一卷</a></li>
<li><a href="0451.html">下一部：乾隆大藏经·大乘单译经·佛说长寿王经一卷</a></li></ul>
    </div>
<div class="bottom-bt">
<p class="ztl">乾隆大藏经·大乘单译经·佛说法常住经</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>