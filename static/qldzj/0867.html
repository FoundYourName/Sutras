<!doctype html>
<html>
<head>
<title>乾隆大藏经第0867部～菩提心观释一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="菩提心观释一卷" />
<meta name="description" content="菩提心观释一卷宋元入藏诸大小乘经第部菩提心观释一卷宋朝散大夫试鸿胪卿传教大师臣法天奉诏译经名卷数跋序品名品数菩提心观释菩提心观释归命本" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;宋元入藏诸大小乘经·第0867部</div>
<div class="top-center">菩提心观释一卷</div>
<div class="top-right">宋朝散大夫试鸿胪卿传教大师臣法天奉诏译</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j0867-1>菩提心观释</a></div></div></div>
<div class="jwzw">
<div class="jwbt-box"><div class="jwbt"><a name=j0867-1><a href=#MENU-top>菩提心观释</a></a></div></div>
<p>　　归命本师　　大觉世尊　　我今略释<br>
　　菩提心观</p>
                      <p>　　如佛所说。从心生一切法。我今当议彼菩提心。云何性。答离一切性。云何一切性。谓蕴处界等性。彼菩提心离取舍故。则法无我自性平等。本来不生自性空故。所言一切性者。是我等性。谓我人众生寿者补特伽罗摩拏嚩迦等性。而彼等性非菩提心。于意云何。谓彼我等。而于自性离一切相中而生我见。从我见生一切烦恼此不生彼心。或言蕴处界等亦离取舍。谓蕴处界等性真实理不可得故。云何色相等无实。谓色蕴四大合成故。四大者。即地水火风界。复生五色谓色声香味触。彼地大等及五色等。一一各自性不可得。如是诸法皆然。是故知色名虚假。由此知色蕴空。譬如因树有影树灭影亡。色蕴如是。受蕴亦然。云何名受。受有三种。谓苦受乐受非苦乐受。而此三受互相因缘。复有二种。谓身受意受。身色蕴摄。身不可得故。若无身即无受。亦不可言亦不可说非短非长。非色非相。无实无著。不可知故。身受如是。意受亦然。受蕴如是。见受蕴空。想蕴亦虚假不实。缘虑所摄。而彼缘虑不可得故。即非缘虑。非缘虑故见想蕴空想蕴如是。行蕴亦然。心所造作善意记念等行。无所有故。彼心法所生色等蕴一一无所生。是故知行蕴业相不实亦无主宰。即见行蕴空行蕴如是。识蕴亦然。乃至眼耳鼻舌身意。彼眼识等一一自性皆不可得。彼眼缘有色。从缘生识。无缘即不生识。而此眼色及彼色蕴等无分齐。此分别眼色即非眼色。识无所生。眼识如是。耳鼻舌身意亦然。如是知此识依止摩曩识。由依止摩曩识故。即发生过去未来见在法故。云何过去未来见在法。谓过去已灭。未来未生。见在不住。由是知识蕴空。如是一一说蕴处界。各各分别自性皆空。彼非无性即真实句。喻无种子不生芽茎。是故说彼蕴处界等亦离取舍。云何菩提心无取无舍。如佛所说。告秘密主彼菩提心。如来应正等觉了知彼心。非青非黄。非赤非白。非红色非颇胝迦色。非短非长。非圆非方。非明非暗。非女非男。非黄门等。又秘密主。菩提心非欲界性。非色界性。非天性非夜叉。非乾闼婆非阿修罗。非人非非人等性。乃至一切智求亦不可得。如是取心非有。云何言有舍故。又如佛说。告秘密主。菩提心非内非外非中间。不可得故。于意云何。以自性寂静故。又秘密主。彼菩提心一切智求不可得。云何得取舍。如是于法得离取舍。平等无我。如一切法无我亦然。如佛所说。菩提心亦然。一切法空无相无我。诸法寂静无寂静相。心本平等本来不生亦非不生。复云何性。答曰空性。空云何性。谓如虚空故。如佛所说。虚空之性空无喻故。菩提之心亦复如是。菩提之名非性非相。无生无灭。非觉非无觉。若如是了知。是名菩提心。又如佛说。告秘密主。于自本心如实了知。于无有法亦不可得。是故名阿耨多罗三藐三菩提。又告秘密主。当于自心如实观已。然后发起方便观于众生。知诸众生于自觉性不如实知。起于疑妄颠倒执著。受于种种轮回大苦。我由此故起大悲心。令诸众生于自心法如实证觉。是即名为菩提心。是名利益心。安乐心。最上心。法界善觉心。以如是智。摄诸众生故。名菩提心。发此心故。所获福德亦如虚空无有边际。其功德海亦复无量。虽复劫尽功德无尽。如是名为发一切智根本最上菩提心。</p>
                      </div><div class="jw-bottom">
        <ul><li><a href="0866.html">上一部：乾隆大藏经·宋元入藏诸大小乘经·佛说一切如来乌瑟腻沙最胜总持经一卷</a></li>
<li><a href="0868.html">下一部：乾隆大藏经·宋元入藏诸大小乘经·佛说护国尊者所问大乘经四卷</a></li></ul>
    </div>
<div class="bottom-bt">
<p class="ztl">乾隆大藏经·宋元入藏诸大小乘经·菩提心观释</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>