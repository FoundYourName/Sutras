<!doctype html>
<html>
<head>
<title>乾隆大藏经第0605部～佛说尊上经一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="佛说尊上经一卷" />
<meta name="description" content="佛说尊上经一卷小乘阿含部第部佛说尊上经一卷西晋三藏竺法护译经名卷数跋序品名品数佛说尊上经佛说尊上经闻如是一时婆伽婆在舍卫城只树给孤独园" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;小乘阿含部·第0605部</div>
<div class="top-center">佛说尊上经一卷</div>
<div class="top-right">西晋三藏竺法护译</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j0605-1>佛说尊上经</a></div></div></div>
<div class="jwzw">
<div class="jwbt-box"><div class="jwbt"><a name=j0605-1><a href=#MENU-top>佛说尊上经</a></a></div></div>
<p>　　闻如是。一时婆伽婆。在舍卫城只树给孤独园。彼时尊者卢耶强耆。在释羁瘦阿练若窟中。彼时尊者卢耶强耆。晨起而起出窟已。在露地敷绳床。著尼师檀已依结加趺坐。于是有天形色极妙。过夜已来诣尊者卢耶强耆所。到已礼尊者卢耶强耆足。却住一面已。因彼天光明。以妙光悉照窟。彼天却住一面已。白尊者卢耶强耆曰。比丘比丘。持贤善偈及解义。不如是说已。彼尊者卢耶强耆报彼天曰。此天我不持贤善偈及解义。汝天。持此贤善偈及解义不。如是说已。彼天报尊者卢耶强耆曰。此比丘。我持贤善偈不解义。云何汝天。持贤善偈而不解义。此比丘。我一时世尊在罗阅只迦兰陀竹园。彼为诸比丘说贤善偈。</p>
                      <p>　　过去当不忆　　当来无求念<br>
　　过去已尽灭　　当来无所得<br>
　　谓现在之法　　彼彼当思惟<br>
　　所念非牢固　　智者能自觉<br>
　　得已能进行　　何智忧命终<br>
　　我心不离此　　大众不能脱<br>
　　如是坚牢住　　昼夜不舍之<br>
　　是故贤善偈　　人当作是观</p>
                      <p>　　如是比丘。我持贤善偈而不解义。云何天谁持贤善偈及以义。此比丘。世尊在舍卫城只树给孤独园。彼持此贤善偈及以义。是故汝比丘。当从世尊受持贤善偈及以义。善思惟念讽诵持之。何以故。此比丘。彼贤善偈及以义。是义是法。行于梵行。成神通至尊道。与涅槃相应。此族姓子。信乐学道。信乐出家。弃家学道。当持此贤善偈及以义。善思惟念当奉持之。彼天说已。礼尊者卢耶强耆足。绕尊者卢耶强耆已。即其处忽然不现。于是尊者卢耶强耆。彼天还不久。在释羁瘦受岁。受岁过三月已。作衣已成衣。与衣钵俱行至舍卫城。次第而行至舍卫城。住舍卫城只树给孤独园。于是尊者卢耶强耆至世尊所。到已礼世尊足却坐一面。尊者卢耶强耆却坐一面已。白世尊曰。唯世尊。我一时在释羁瘦寂静窟中。唯世尊。晨起起已出窟。于露地施绳床。敷尼师檀已结跏趺坐。彼时有天形色极妙。过夜已来至我所。到已礼我足却住一面。因彼天光明。以妙光悉照窟。彼天却住一面已语我曰。比丘比丘。汝持贤善偈及义不。如是说已。我报彼天曰。此天。我不持贤善偈及以义。汝天。持贤善偈及以义不。如是说已。彼天报我曰。此比丘。我持贤善偈不解义。云何汝天。持贤善偈而不解义。此比丘。我于一时。世尊在罗阅只迦兰陀竹园。彼为比丘。说贤善偈而不解义。说此偈(如上故不重写)。如是比丘。我持贤善偈而不解义。云何天。此谁持贤善偈及以义。此比丘。世尊在舍卫城只树给孤独园。彼持贤善偈及以义。是故汝比丘。当从世尊受持此贤善偈及以义。思惟念当奉行之。何以故。此比丘。彼贤善偈及以义。是义是行于梵行。成神通至等道。与涅槃相应。此族姓子。信乐学道。信乐出家弃家学道者。当持此贤善偈及以义。善思惟念当奉持之。彼天说已。礼我足绕我。即其处忽然不现。汝强耆。知彼天名字不。唯世尊。我不知彼天之名字。此强耆。彼名般那末难天子。是三十三天大将。今是世尊时。今是善逝时。愿世尊。当为诸比丘。说此贤善偈及以义。从世尊闻已。比丘当奉持之。是故强耆。当善思听之善思惟念。我当为说。如是世尊。尊者卢耶强耆受世尊教。世尊告说此偈(如上故不重写)。云何强耆。比丘过去忆念此强耆。或比丘色过去。若乐若著于中住。过去痛想行过去识。若乐若著于中住。如是强耆。比丘忆念过去。云何强耆。比丘不忆念过去。此强耆。或比丘过去色不乐不著亦不于中住。过去痛想行识。不乐不著不于中住。如是强耆。比丘不念过去。云何强耆。比丘当来求念。此强耆。或比丘当来色。或乐或著于中住。当来痛想行识于中乐。或著于中住。如是强耆。比丘当来忆念。云何强耆。或比丘当来无求念。此强耆。或比丘色。当来不有乐不有著。不于中住。当来痛想行识。不有乐不有著不于中住。如是强耆。比丘当来无求念。云何强耆。比丘现在法思惟。此强耆。或比丘乐于现在色。于中著于中住。现在痛想行识。于中乐于中著于中住。如是强耆。比丘现在法思惟念。云何强耆。比丘现在当不思惟念。此强耆。或比丘现在色。不有乐不有著不有住。痛想行识。不有乐不有著不有住。比丘现在法不思惟念。佛如是说。尊者卢耶强耆闻世尊所说。欢喜而乐。</p>
                      </div><div class="jw-bottom">
        <ul><li><a href="0604.html">上一部：乾隆大藏经·小乘阿含部·佛说梵摩喻经</a></li>
<li><a href="0606.html">下一部：乾隆大藏经·小乘阿含部·佛说鹦鹉经一卷</a></li></ul>
    </div>
<div class="bottom-bt">
<p class="ztl">乾隆大藏经·小乘阿含部·佛说尊上经</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>