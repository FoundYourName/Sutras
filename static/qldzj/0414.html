<!doctype html>
<html>
<head>
<title>乾隆大藏经第0414部～佛说十吉祥经一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="佛说十吉祥经一卷" />
<meta name="description" content="佛说十吉祥经一卷大乘单译经第部佛说十吉祥经一卷开元附秦录失译师名经名卷数跋序品名品数佛说十吉祥经佛说十吉祥经如是我闻一时佛在罗阅只耆崛山" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;大乘单译经·第0414部</div>
<div class="top-center">佛说十吉祥经一卷</div>
<div class="top-right">开元附秦录失译师名</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j0414-1>佛说十吉祥经</a></div></div></div>
<div class="jwzw">
<div class="jwbt-box"><div class="jwbt"><a name=j0414-1><a href=#MENU-top>佛说十吉祥经</a></a></div></div>
<p>　　如是我闻。一时佛在罗阅只耆阇崛山中。与大比丘众千二百五十人菩萨五千人俱。尔时世尊与无央数百千人。前后围绕而为说经。时大会中有一大士名离垢盖。承佛威神即从座起。偏袒右肩右膝著地。叉手合掌前白佛言。今可现有诸佛世尊如来至真等正觉。若有善男子善女人求佛道者。闻其名号受持读诵。疾得不退转于无上正真道。佛告离垢盖太士。善哉善哉。族姓子。乃能作是问。多所利益。有族姓子。东方去此度一恒沙数诸佛世界。有世界名方庄严。其刹有佛名大光耀如来至真等正觉。今现在说法。复有族姓子。东方度二恒沙数诸佛世界。有世界名谛胜诸胜。其刹有佛名慧灯明如来。有世界名金刚。其刹有佛名大雄如来。有世界名净尊住。其刹有佛名无垢尘如来。有世界名金光明。其刹有佛名上像幢十盖王如来。有世界名大威神。其刹有佛名威神自在王如来。有世界名香熏。其刹有佛名极受上影王如来。有世界名宝严。其刹有佛名内宝如来。有世界名海灯明。其刹有佛名大海如来。有世界名十力灯明。其刹有佛名十力现如来。当知离垢盖。若善男子善女人求佛道者。恒边沙刹满中七宝持用布施如来正觉。若善男子善女人。闻此佛名受持讽诵执在心怀。于大众中为人广说。此之功德过前功德。重欲解义而说偈言。</p>
                      <p>　　如恒边沙　　诸佛世界　　满中七宝<br>
　　持用布施　　若有得闻　　诸佛名号<br>
　　信乐不忘　　功德过前</p>
                      <p>　　若闻诸佛名　　讽诵莫忘失<br>
　　其人不宜疑　　言我不成佛<br>
　　六通无穷尽　　至于无数劫<br>
　　其身当金色　　相好以庄严<br>
　　若持佛名号　　过于十亿劫<br>
　　疾得成正觉</p>
                      <p>　　佛说经竟。离垢盖大士诸菩萨等。天龙鬼神及世间人。咸皆欢喜顶受佛教。</p>
                      </div><div class="jw-bottom">
        <ul><li><a href="0413.html">上一部：乾隆大藏经·大乘单译经·佛说萨罗国经一卷</a></li>
<li><a href="0415.html">下一部：乾隆大藏经·大乘单译经·佛说长者女庵提遮师子吼了义经一卷</a></li></ul>
    </div>
<div class="bottom-bt">
<p class="ztl">乾隆大藏经·大乘单译经·佛说十吉祥经</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>