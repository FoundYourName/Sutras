<!doctype html>
<html>
<head>
<title>乾隆大藏经第0584部～佛说戒德香经一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="佛说戒德香经一卷" />
<meta name="description" content="佛说戒德香经一卷小乘阿含部第部佛说戒德香经一卷东晋天竺三藏竺昙无兰译经名卷数跋序品名品数佛说戒德香经佛说戒德香经闻如是一时佛游舍卫国只树" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;小乘阿含部·第0584部</div>
<div class="top-center">佛说戒德香经一卷</div>
<div class="top-right">东晋天竺三藏竺昙无兰译</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j0584-1>佛说戒德香经</a></div></div></div>
<div class="jwzw">
<div class="jwbt-box"><div class="jwbt"><a name=j0584-1><a href=#MENU-top>佛说戒德香经</a></a></div></div>
<p>　　闻如是。一时佛游舍卫国只树给孤独园。时贤者阿难闲居独思。世有三香。一曰根香。二曰枝香。三曰华香。是三品香唯随风香不能逆风。宁有雅香随风逆风者乎。贤者阿难独处思惟于义所归不知所趣。即从坐起往诣佛所。稽首佛足下长跪叉手而白佛言。我独处思惟。世有三香。一曰根香。二曰枝香。三曰华香。此三品香唯能随风不能逆风。宁有雅香随风逆风者乎。佛告阿难。善哉善哉。诚如汝问。有香真正随风逆风。阿难白佛。愿闻其香佛言。若于郡国县邑村落。有善男子善女人。修行十善身不杀盗淫。口不妄言两舌恶口绮语。意不嫉妒恚痴。孝顺父母奉事三尊。仁慈道德威仪礼节。东方无数沙门梵志歌颂其德。南西北方四维上下沙门梵志咸歌其德。某郡国土县邑村落。有善男子善女人。奉行十善敬事三宝。孝顺仁慈道德恩义不失礼节。是香名曰随风逆风靡不周。照十方宣德一切蒙赖。佛时颂曰。</p>
                      <p>　　虽有美香花　　不能逆风熏<br>
　　不息名栴檀　　众雨一切香<br>
　　志性能和雅　　尔乃逆风香<br>
　　正士名丈夫　　普熏于十方<br>
　　木蜜及栴檀　　青莲诸雨香<br>
　　一切此众香　　戒香最无上<br>
　　是等清净者　　所行无放逸<br>
　　不知魔径路　　不见所归趣<br>
　　此道至永安　　此道最无上<br>
　　所获断秽源　　降伏绝魔网<br>
　　用上佛道堂　　升无穷之慧<br>
　　以此宣经义　　除去一切弊</p>
                      <p>　　佛告阿难。是香所布不碍须弥山川天地。不碍四种地水火风。通达八极上下亦然。无穷之界咸歌其德。一身不杀生。世世长寿。其命无横。不盗窃者。世世富饶又不妄遗财宝。常存施为道根。不淫色者。人不犯妻。所在化生莲华之中。不妄言者。口气香好言辄信之。不两舌者。家常和合无有别离。不恶口者。其舌常好言辞辩通。不绮语者。人闻其言莫不咨受宣用为珍。不嫉妒者。世世所生众人所敬。不嗔恚者。世世端正人见欢喜。除愚痴者。所生智慧靡不咨请。舍于邪见常住正道。从行所得各自然生。故当弃邪从其真妙。佛说如是。时诸比丘闻之欢喜。作礼而去。</p>
                      </div><div class="jw-bottom">
        <ul><li><a href="0583.html">上一部：乾隆大藏经·小乘阿含部·佛说广义法门经一卷</a></li>
<li><a href="0585.html">下一部：乾隆大藏经·小乘阿含部·佛说四人出现世间经一卷</a></li></ul>
    </div>
<div class="bottom-bt">
<p class="ztl">乾隆大藏经·小乘阿含部·佛说戒德香经</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>