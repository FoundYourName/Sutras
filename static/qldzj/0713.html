<!doctype html>
<html>
<head>
<title>乾隆大藏经第0713部～佛说大鱼事经一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="佛说大鱼事经一卷" />
<meta name="description" content="佛说大鱼事经一卷小乘单译经第部佛说大鱼事经一卷东晋西域沙门竺昙无兰译经名卷数跋序品名品数佛说大鱼事经佛说大鱼事经闻如是一时婆伽婆在舍卫城" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;小乘单译经·第0713部</div>
<div class="top-center">佛说大鱼事经一卷</div>
<div class="top-right">东晋西域沙门竺昙无兰译</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j0713-1>佛说大鱼事经</a></div></div></div>
<div class="jwzw">
<div class="jwbt-box"><div class="jwbt"><a name=j0713-1><a href=#MENU-top>佛说大鱼事经</a></a></div></div>
<p>　　闻如是。一时婆伽婆在舍卫城。只树给孤独园。尔时世尊。告诸比丘。往昔时。有一水饶诸大鱼。尔时大鱼敕小鱼曰。汝等莫离此间往他处所。备为恶人所得。尔时小鱼。不从大鱼教。便往至他处所。尔时鱼师。以饭网罗线捕诸鱼。诸小鱼见便趣大鱼处所。尔时大鱼见小鱼来。便问小鱼曰。汝等莫离此间往至他所。尔时小鱼。便答大鱼曰。我等向者以至他所来。大鱼便敕小鱼曰。汝等至他所。不为罗网取捕耶。小鱼答大鱼曰。我等至彼。不为人所捕。然遥见长线寻我后。大鱼便语小鱼曰。汝等以为所害。所以然者。汝所遥见线寻后来者。昔先祖父母。尽为此线所害。汝今必为所害。汝非我儿。尔时小鱼。尽为鱼师所捕。举著岸上。如是小鱼。大鱼有死者。此亦如是。或有一比丘。在他聚落游行。著衣持钵。周行乞食。福度众生。不守护身。不守护口意。不具足诸根。意不专一。即于彼村落乞食。时见诸女人端正无双。色犹桃华。见已便起淫心。以此淫心。身口意炽然。彼以身口意炽然。即于村落乞食。还所止处。故发欲想。便往尊比丘所。以此因缘。具向诸比丘说。诸尊大比丘。告此比丘言。汝起淫想。此不为净。汝比丘。当恶露观。尊大比丘。语复至再三。尔时彼比丘。身口意炽盛。复至彼村落乞食。遥见女人端正无比。色犹桃华。见已便起淫心。以此淫心。身口意炽然。彼以身口意炽然故。即于彼村落乞食已。还所止处。往尊大比丘所。以此因缘。具向诸比丘说。彼尊比丘。告此比丘言。汝往非我众中比丘。尔时此比丘不舍禁戒。便著俗服。乐爱欲中。是谓比丘魔得其便。随波旬所欲。亦不脱生老病死愁忧苦恼。如是诸比丘利养具。甚为难。甚为苦。甚为恐畏。堕入恶趣。不生无上处。是故诸比丘。当作是学。已得利养当舍离之。未得利养不起贪意。如是诸比丘当作是学。尔时诸比丘闻佛所说。欢喜奉行。</p>
                      </div><div class="jw-bottom">
        <ul><li><a href="0712.html">上一部：乾隆大藏经·小乘单译经·佛说见正经一卷</a></li>
<li><a href="0714.html">下一部：乾隆大藏经·小乘单译经·佛说阿难七梦经一卷</a></li></ul>
    </div>
<div class="bottom-bt">
<p class="ztl">乾隆大藏经·小乘单译经·佛说大鱼事经</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>