<!doctype html>
<html>
<head>
<title>乾隆大藏经第0748部～天请问经一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="天请问经一卷" />
<meta name="description" content="天请问经一卷小乘单译经第部天请问经一卷唐三藏沙门玄奘奉诏译经名卷数跋序品名品数天请问经天请问经如是我闻一时薄伽梵在室罗筏国住誓多林给" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;小乘单译经·第0748部</div>
<div class="top-center">天请问经一卷</div>
<div class="top-right">唐三藏沙门玄奘奉诏译</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j0748-1>天请问经</a></div></div></div>
<div class="jwzw">
<div class="jwbt-box"><div class="jwbt"><a name=j0748-1><a href=#MENU-top>天请问经</a></a></div></div>
<p>　　如是我闻。一时薄伽梵。在室罗筏国。住誓多林给孤独园。时有一天。颜容殊妙。过于夜分。来诣佛所。顶礼佛足。却住一面。是天威光。甚大赫奕。周遍照曜誓多园林。尔时彼天。以妙伽他。而请佛曰。</p>
                      <p>　　云何利刀剑　　云何碜毒药<br>
　　云何炽盛火　　云何极重暗</p>
                      <p>　　尔时世尊。亦以伽他。告彼天曰。</p>
                      <p>　　粗言利刀剑　　贪欲碜毒药<br>
　　嗔恚炽盛火　　无明极重暗</p>
                      <p>　　天复请曰。</p>
                      <p>　　何人名得利　　何人名失利<br>
　　何者坚钾胄　　何者利刀杖</p>
                      <p>　　世尊告曰。</p>
                      <p>　　施者名得利　　受者名失利<br>
　　忍为坚钾胄　　慧为利刀杖</p>
                      <p>　　天复请曰。</p>
                      <p>　　云何为盗贼　　云何智者财<br>
　　谁于天世间　　说名能劫盗</p>
                      <p>　　世尊告曰。</p>
                      <p>　　邪思为盗贼　　尸罗智者财<br>
　　于诸天世间　　犯戒能劫盗</p>
                      <p>　　天复请曰。</p>
                      <p>　　谁为最安乐　　谁为大富贵<br>
　　谁为恒端严　　谁为常丑陋</p>
                      <p>　　世尊告曰。</p>
                      <p>　　少欲最安乐　　知足大富贵<br>
　　持戒恒端严　　破戒常丑陋</p>
                      <p>　　天复请曰。</p>
                      <p>　　谁为善眷属　　谁为恶心怨<br>
　　云何极重苦　　云何第一乐</p>
                      <p>　　世尊告曰。</p>
                      <p>　　福为善眷属　　罪为恶心怨<br>
　　地狱极重苦　　无生第一乐</p>
                      <p>　　天复请曰。</p>
                      <p>　　何者爱非宜　　何者宜非爱<br>
　　何者极热病　　谁是大良医</p>
                      <p>　　世尊告曰。</p>
                      <p>　　诸欲爱非宜　　解脱宜非爱<br>
　　贪为极热病　　佛是大良医</p>
                      <p>　　天复请曰。</p>
                      <p>　　谁能覆世间　　世间谁所魅<br>
　　谁令舍亲友　　谁复障生天</p>
                      <p>　　世尊告曰。</p>
                      <p>　　无智覆世间　　世间痴所魅<br>
　　悭贪舍亲友　　染著障生天</p>
                      <p>　　天复请曰。</p>
                      <p>　　何物火不烧　　风亦不能碎<br>
　　非水所能烂　　能浮持世间<br>
　　谁能与王贼　　勇猛相抗敌<br>
　　不为人非人　　之所来侵夺</p>
                      <p>　　世尊告曰。</p>
                      <p>　　福非火所烧　　风亦不能碎<br>
　　福非水所烂　　能浮持世间<br>
　　福能与王贼　　勇猛相抗敌<br>
　　不为人非人　　之所来侵夺</p>
                      <p>　　天复请曰。</p>
                      <p>　　我今犹有疑　　请佛为除断<br>
　　今世往后世　　谁极自欺诳</p>
                      <p>　　世尊告曰。</p>
                      <p>　　若多有珍财　　而不能修福<br>
　　今世往后世　　彼极自欺诳</p>
                      <p>　　尔时彼天。闻佛世尊说是经已。欢喜踊跃。叹未曾有。顶礼佛足。即于佛前。欻然不现。</p>
                      </div><div class="jw-bottom">
        <ul><li><a href="0747.html">上一部：乾隆大藏经·小乘单译经·佛说贤者五福德经一卷</a></li>
<li><a href="0749.html">下一部：乾隆大藏经·小乘单译经·佛说护净经一卷</a></li></ul>
    </div>
<div class="bottom-bt">
<p class="ztl">乾隆大藏经·小乘单译经·天请问经</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>