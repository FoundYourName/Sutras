<!doctype html>
<html>
<head>
<title>乾隆大藏经第0610部～佛说波斯匿王太后崩尘土坌身经一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="佛说波斯匿王太后崩尘土坌身经一卷" />
<meta name="description" content="佛说波斯匿王太后崩尘土坌身经一卷小乘阿含部第部佛说波斯匿王太后崩尘土坌身经一卷西晋三藏法师法炬译经名卷数跋序品名品数佛说波斯匿王太后崩尘土坌身经佛说波斯" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;小乘阿含部·第0610部</div>
<div class="top-center">佛说波斯匿王太后崩尘土坌身经一卷</div>
<div class="top-right">西晋三藏法师法炬译</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j0610-1>佛说波斯匿王太后崩尘土坌身经</a></div></div></div>
<div class="jwzw">
<div class="jwbt-box"><div class="jwbt"><a name=j0610-1><a href=#MENU-top>佛说波斯匿王太后崩尘土坌身经</a></a></div></div>
<p>　　闻如是。一时婆伽婆。在舍卫城只树给孤独园。尔时拘娑罗国波斯匿王太后崩。时年百岁老无壮势。精进修善法。时波斯匿王供殡送母。日正中还。尘土坌身步往诣园至世尊所。头面礼足在一面坐。时世尊问王言。今王何故尘土坌身步来至我所。时波斯匿王便涕泣不能自胜。挥泪白世尊言。太后崩。世尊。太后无常。如来。年在期颐无少壮力。积修善法甚恋痛念。夙夜孝养未曾违志。命可赎者世殒身寿。若象马车乘赎命可得者。尽当持赎。以人民众赎命可得者。亦当持赎。莫使我母命过。若以金银赎命可得者。亦当持赎。若以珍宝赎命可得者。亦当持赎若以金银珍宝赎命可得者。亦当持金银珍宝赎命。若以奴赎命可得者。亦当持奴赎命。若以婢赎命可得者。亦当持婢赎命。若以奴婢赎命可得者。亦当持奴婢赎命。若以村落赎命可得者。亦当以村落赎命。若以城廓赎命可得者。亦当以城廓赎命。若以村落城廓赎命可得者。亦当以城廓村落赎命。若以一方赎命可得者。亦当以一方赎命。若以地人民赎命可得者。亦当以地人民赎命。若以人民一方赎命可得者。亦当以人民一方赎命。莫使我母命过。尔时世尊告波斯匿王言。如是大王。如王所说。若以白象赎命可得者。便可以象赎母命。若以马车人民珍宝金银奴婢村落城廓一方人民赎母命可得者。便当以一方人民赎母命。莫使我母命过。是故大王。当思惟无常想。当广布无常想。当广布死想。尔时世尊便说偈言。</p>
                      <p>　　一切人归死　　无有不死者<br>
　　随行种殃福　　自获善恶果<br>
　　地狱为恶行　　善者必生天<br>
　　明慧能分别　　唯福能遏恶</p>
                      <p>　　如是大王。有四恐畏。大恐畏无能避者。亦不可以力刀杖避。咒术药草象马车乘人民。珍宝金银奴婢村落城廓一方人民。珍宝金银奴婢村落城廓一方人民。云何为四。老为大恐畏。肌肉消尽。不可以刀杖避。乃至一方人民皆无能避。病为大恐畏。无强健志。不可以刀杖避。乃至一方人民。死为大恐畏。尽无有寿。不可以刀杖避。乃至一方人民。恩爱别离为大恐畏。不可以刀杖避。乃至一方人民。是谓大王有此四大恐畏。不可以刀杖避。咒术药草象马车乘人民。珍宝金银奴婢村落城廓一方人民。珍宝金银奴婢村落城廓一方人民。譬如大王有大云起雷电霹雳。斯须还散亦不久停。如是大王。人命极短寿极百岁。其中出者亦少少耳。譬如大王有四大山石无有空缺。四山皆等一时相磨。树木药草不可以刀杖避。如是大王。有四大恐畏至。不可得避。云何为四。老为大患。肌肉消尽。不可以刀杖避。药草咒术而得避者。病为大患。无强健志。死为大患。身永灭。恩爱别离为大患。不可以刀杖避。咒术药草而得避者。大王。广修无常想。广布无常想。所以然者。已修无常想。当布无常想。尽断一切欲爱。尽断一切色爱。尽断一切无色爱。一切无明尽断。此间所有爱亦断。譬如大王草[葶-丁+呆]积薪积以火往烧。大丛林若台阁舍此亦如是。若修无常想。广布无常想。尽断欲爱。尽断色爱。尽断无色爱。尽断无明。尽断此间所有爱。是故大王。当以正法治化。莫以非法治化。如是大王。当作是学。尔时波斯匿王白世尊言。此法名何等。当云何奉持。世尊告曰。名除忧患经。此法除去忧患。时波斯匿王白世尊言。如是世尊。除忧患经。如是世尊。除忧患经。所以然者我闻此法已。世尊。所有恋慕愁忧皆悉除尽。自觉身体柔软欢喜。尔时世尊与王波斯匿。具说微妙法劝令欢喜。时波斯匿王即从坐起。头面礼足绕佛三匝而去。尔时拘娑罗国波斯匿王闻佛所说。欢喜奉行。</p>
                      </div><div class="jw-bottom">
        <ul><li><a href="0609.html">上一部：乾隆大藏经·小乘阿含部·佛说应法经一卷</a></li>
<li><a href="0611.html">下一部：乾隆大藏经·小乘阿含部·须摩提女经一卷</a></li></ul>
    </div>
<div class="bottom-bt">
<p class="ztl">乾隆大藏经·小乘阿含部·佛说波斯匿王太后崩尘土坌身经</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>