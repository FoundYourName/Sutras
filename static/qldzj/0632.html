<!doctype html>
<html>
<head>
<title>乾隆大藏经第0632部～慢法经一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="慢法经一卷" />
<meta name="description" content="慢法经一卷小乘阿含部第部慢法经一卷西晋三藏释法炬译经名卷数跋序品名品数慢法经慢法经佛告阿难有人事佛以后便富贵有人事佛以后衰丧不利者" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;小乘阿含部·第0632部</div>
<div class="top-center">慢法经一卷</div>
<div class="top-right">西晋三藏释法炬译</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j0632-1>慢法经</a></div></div></div>
<div class="jwzw">
<div class="jwbt-box"><div class="jwbt"><a name=j0632-1><a href=#MENU-top>慢法经</a></a></div></div>
<p>　　佛告阿难。有人事佛以后便富贵有人事佛以后衰丧不利者。阿难问佛。云何俱事佛。衰利不同。何故得尔。佛语阿难。有人事佛。当求明师。得了了者。从受戒法。为除诸想。与经相应。精进奉行。不失其教受者。不犯如毛发者。是人不犯道禁。常为诸天善神。侍卫拥护。所向谐偶。财利百倍。众人所敬。后当得佛。何况富利。如是人辈。事佛为真佛弟子。又复有人事佛。不值明师。亦无经像。又复不礼敬。不知不解。强教人受法戒。无有至信。受戒之后。故复犯众戒。心意蒙冥。犹豫不肯读经行道作福。乍信乍不信。复不能念斋日烧香燃灯作礼。故复嗔恚嚾呼骂詈。出入咒咀。口初不合心。怀憎嫉。使人杀生。眼见经像。无有礼敬之心。若其有经。趣挂著壁。或掷床席之上。或著故衣被弊箧器中。或以妻子小儿不净手弄之。烟熏屋漏。不复瞻视。亦不烧香燃灯向之作礼。与外经书无异。善神离之。恶鬼得其便。随逐不置。因衰病之。适得疾病。恐怖犹豫。自念言。我初事佛。云何故复疾病也。不能自信。呼使至医师医师卜问。解除镇厌无益。遂便祷赛邪神。众过遂增。妖魅恶鬼。屯守其门。遂便丧衰死亡。不离门户。财产衰耗。家室病疾。更相注续。不离床席。命终罪辜。堕埿犁中。当被考治讁罚。无有岁数。是人但坐不能专一。志意犹豫。无所专据。不信佛法。故得其罪殃。衰耗如是。世间人不知佛法者。谓呼事佛令得殃衰。不知其人行自不正。违犯佛经戒。心专行恶。众态具足。身自招之。无有与者。阿难闻之。便头面著地。为佛作礼。欢喜奉行佛说慢法经。</p>
                      </div><div class="jw-bottom">
        <ul><li><a href="0631.html">上一部：乾隆大藏经·小乘阿含部·阿难问事佛吉凶经一卷</a></li>
<li><a href="0633.html">下一部：乾隆大藏经·小乘阿含部·阿难分别经一卷</a></li></ul>
    </div>
<div class="bottom-bt">
<p class="ztl">乾隆大藏经·小乘阿含部·慢法经</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>