<!doctype html>
<html>
<head>
<title>乾隆大藏经第0357部～胜幢臂印陀罗尼经一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="胜幢臂印陀罗尼经一卷" />
<meta name="description" content="胜幢臂印陀罗尼经一卷大乘五大部外重译经第部胜幢臂印陀罗尼经一卷唐三藏法师玄奘奉诏译经名卷数跋序品名品数胜幢臂印陀罗尼经胜幢臂印陀罗尼经如是我" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;大乘五大部外重译经·第0357部</div>
<div class="top-center">胜幢臂印陀罗尼经一卷</div>
<div class="top-right">唐三藏法师玄奘奉诏译</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j0357-1>胜幢臂印陀罗尼经</a></div></div></div>
<div class="jwzw">
<div class="jwbt-box"><div class="jwbt"><a name=j0357-1><a href=#MENU-top>胜幢臂印陀罗尼经</a></a></div></div>
<p>　　如是我闻。一时薄伽梵。在鸡罗山顶天仙神宫。与大苾刍众千二百五十人俱。及无量无数菩萨摩诃萨。曼殊室利跋陀波罗。十六大士而为上首。并诸天人阿素洛等。大梵天王而为上首。无量大众前后围绕。</p>
                      <p>　　尔时世尊住正念智。为诸大众说微妙法。时大梵王率诸天众。阿素洛等顶礼佛足。合掌恭敬住如来前。俱白佛言世尊在昔。为欲利乐诸有情故。求证无上正等菩提。悲愿熏心成等正觉。有大神力具大慈悲。何故现见诸有情类。堕在地狱饿鬼傍生。及人天中受诸剧苦。不设善巧方便济拔。惟愿哀愍令脱苦难。时观自在亦率无量持咒天仙。顶礼佛足合掌恭敬。住如来前俱白佛言。唯愿哀愍诸有情故。开示善巧拔苦难法。</p>
                      <p>　　尔时世尊告二大士及其眷属。汝等就座。吾今愍念一切有情。略说善巧拔苦难法。汝应谛听极善思惟有大陀罗尼名胜幢臂印。若常诵念能灭五逆十恶等罪。终不更受诸恶趣生。及人天中所有极苦。恒受持者现得财位。于当来世生尊贵家。所欲现前受诸快乐。常值诸佛得宿命念。乃至无上正等菩提。陀罗尼曰。</p>
                      <p>　　羯洛羯洛　抧利抧利　矩路矩路　萨洛萨洛　徙利徒利　速路速路　萨缚佛陀婆　卢抧谛　达洛达洛　萨缚达摩路迦目契　折洛折洛　萨缚僧伽地瑟耻谛　跋洛跋洛　頞泥迦佛　陀俱胝婆史谛　厕拏厕拏　萨缚羯摩筏剌拏祢　莫摩萨缚萨埵难遮　萨婆波耶尼　萨缚独佉波捺耶　勃栗吒勃栗吒　达栗吒达栗吒　捺吒捺吒　羯吒羯吒　飒怖吒耶飒怖吒耶　萨婆筏剌拏波耶突揭底尼　莎诃。</p>
                      <p>　　善男子此胜幢臂印陀罗尼。是殑伽沙等诸佛共说。吾今愍念一切有情。因汝等请亦为众说。善男子诸佛出世甚为难遇。善得人身复难于是。闻此神咒更复为难。若有善男子善女人。能正受持尚为难得。何况书写精勤诵念。及劝他人令受持者。善男子我念过去。曾于药师琉璃光胜观等诸佛所。闻此神咒受持读诵正为他说。由此证得无上菩提。是故汝等应随勤学。劝诸有情受持读诵。令脱苦难获胜利乐。</p>
                      <p>　　时薄伽梵说此经已。曼殊室利菩萨跋陀波罗菩萨观自在菩萨。大梵天王及诸天人阿素洛等。一切大众闻佛所说。皆大欢喜信受奉行。</p>
                      </div><div class="jw-bottom">
        <ul><li><a href="0356.html">上一部：乾隆大藏经·大乘五大部外重译经·出生无边门陀罗尼经一卷</a></li>
<li><a href="0358.html">下一部：乾隆大藏经·大乘五大部外重译经·妙臂印幢陀罗尼经一卷</a></li></ul>
    </div>
<div class="bottom-bt">
<p class="ztl">乾隆大藏经·大乘五大部外重译经·胜幢臂印陀罗尼经</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>