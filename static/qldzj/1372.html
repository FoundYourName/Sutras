<!doctype html>
<html>
<head>
<title>乾隆大藏经第1372部～十不善业道经一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="十不善业道经一卷" />
<meta name="description" content="十不善业道经一卷西土圣贤撰集第部十不善业道经一卷马鸣菩萨集宋西天译经三藏日称等奉诏译经名卷数跋序品名品数十不善业道经十不善业道经此十不善" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;西土圣贤撰集·第1372部</div>
<div class="top-center">十不善业道经一卷</div>
<div class="top-right">马鸣菩萨集宋西天译经三藏日称等奉诏译</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j1372-1>十不善业道经</a></div></div></div>
<div class="jwzw">
<div class="jwbt-box"><div class="jwbt"><a name=j1372-1><a href=#MENU-top>十不善业道经</a></a></div></div>
<p>　　此十不善业道体性是罪。若乐求佛道者远离彼过。当如是知。何等为十。所谓身业三种。语业四种。意业三种。于是义中今当解说。身三种者。杀生不与取欲邪行。语四种者。妄言绮语两舌恶语。意三种者。贪瞋邪见。云何杀生。谓于有情率先见已。次审其名决定欲杀动身施作断其命根。如是五缘次第具足。成杀生罪定感彼果。云何不与取。谓于他物先窥觇已。而起审虑决定欲取动身所作即盗其物。具足五缘成不与取罪。云何欲邪行。于此罪中而有四类。非处非时非分非往。非处者。谓于诸佛菩萨经像和尚阇梨父母所止。或相邻近。皆所不应。非时者。谓于昼日或偶月事怀妊新产。彼不乐欲及病恼等。或受净住八关斋戒。皆非其宜。非分者。谓于面门及以非道。童男处女自执持等。俱不应作。非往者。谓于他妻及比丘尼亲族异趣及炫卖等。设自境界作非梵行。所不应理。如上当知。云何妄语。谓于见物或他遗坠。审知是已决定而取彼若寻求起虚妄说。具是五缘成妄语罪。云何绮语。谓于他人以染污心增饰其非。对彼而说。云何两舌。于他所有隐密等事。以非理言而作离间。云何恶语。谓于贪欲和合事相。以杂染言厉声而说。云何名贪。于他财富及彼受用。起爱乐心非理希望。云何名瞋。谓于有情起忿恚心。而作损恼及捶打等。云何邪见。谓无施等无彼后世无供养事无佛世尊声闻缘觉无罪无福无所作业无所受报。如正法念处经及余经说。此十不善业道是地狱因。于十善业道应当修学。则于恶趣永不堕落。</p>
                      </div><div class="jw-bottom">
        <ul><li><a href="1371.html">上一部：乾隆大藏经·西土圣贤撰集·无能胜大明心陀罗尼经一卷</a></li>
<li><a href="1373.html">下一部：乾隆大藏经·西土圣贤撰集·大乘修行菩萨行门诸经要集三卷</a></li></ul>
    </div>
<div class="bottom-bt">
<p class="ztl">乾隆大藏经·西土圣贤撰集·十不善业道经</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>