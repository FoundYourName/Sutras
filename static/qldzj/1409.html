<!doctype html>
<html>
<head>
<title>乾隆大藏经第1409部～菩萨诃色欲法一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="菩萨诃色欲法一卷" />
<meta name="description" content="菩萨诃色欲法一卷西土圣贤撰集第部菩萨诃色欲法一卷后秦三藏鸠摩罗什译经名卷数跋序品名品数菩萨诃色欲法菩萨诃色欲法女色者世间之枷锁凡夫恋著不" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;西土圣贤撰集·第1409部</div>
<div class="top-center">菩萨诃色欲法一卷</div>
<div class="top-right">后秦三藏鸠摩罗什译</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j1409-1>菩萨诃色欲法</a></div></div></div>
<div class="jwzw">
<div class="jwbt-box"><div class="jwbt"><a name=j1409-1><a href=#MENU-top>菩萨诃色欲法</a></a></div></div>
<p>　　女色者。世间之枷锁。凡夫恋著不能自拔。女色者。世间之重患。凡夫困之至死不免。女色者。世间之衰祸。凡夫遭之无厄不至。行者既得舍之。若复顾念。是为从狱得出。还复思入。从狂得正。而复乐之。从病得差。复思得病。智者怒之知其狂而颠蹶。死无日矣。凡夫重色。甘为之仆。终身驰骤。为之辛苦。虽复呋质寸斩。锋镝交至。甘心受之不以为患。狂人乐狂不是过也。行者若能弃之不顾。是则破枷脱锁。恶狂厌病。离于衰祸。既安且吉。得出牢狱。永无患难。女人之相。其言如蜜。而其心如毒。譬如停渊澄镜。而蛟龙居之。金山宝窟。而师子处之。当知此害不可近。室家不和。妇人之由。毁宗败族。妇人之罪。实是阴贼灭人慧明。亦是猎围鲜得出者。譬如高罗。群鸟落之。不能奋飞。又如密网。众鱼投之。刳肠俎肌。亦如暗坑。无目投之。如蛾赴火。是以智者知而远之。不受其害。恶而秽之。不为此物之所惑也。</p>
                      </div><div class="jw-bottom">
        <ul><li><a href="1408.html">上一部：乾隆大藏经·西土圣贤撰集·圣观自在菩萨心真言瑜伽观行仪轨一卷</a></li>
<li><a href="1410.html">下一部：乾隆大藏经·西土圣贤撰集·四品学法一卷</a></li></ul>
    </div>
<div class="bottom-bt">
<p class="ztl">乾隆大藏经·西土圣贤撰集·菩萨诃色欲法</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>