<!doctype html>
<html>
<head>
<title>乾隆大藏经第0760部～佛说九横经一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="佛说九横经一卷" />
<meta name="description" content="佛说九横经一卷小乘单译经第部佛说九横经一卷后汉沙门安世高译经名卷数跋序品名品数佛说九横经佛说九横经佛在舍卫国只树给孤独园佛便告比丘有九" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;小乘单译经·第0760部</div>
<div class="top-center">佛说九横经一卷</div>
<div class="top-right">后汉沙门安世高译</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j0760-1>佛说九横经</a></div></div></div>
<div class="jwzw">
<div class="jwbt-box"><div class="jwbt"><a name=j0760-1><a href=#MENU-top>佛说九横经</a></a></div></div>
<p>　　佛在舍卫国。只树给孤独园。佛便告比丘。有九辈九因缘。命未尽便横死。一者为不应饭为饭。二者为不量饭。三者为不习饭饭。四者为不出生。五者为止熟。六者为不持戒。七者为近恶知识。八者为入里不时不如法行。九者为可避不避。如是为九因缘。人命为横尽。</p>
                      <p>　　一不应饭者。名为不可意饭。亦为以饱腹不停调。</p>
                      <p>　　二不量饭者名为不知节度多饭过足。</p>
                      <p>　　三不习饭者。名为不知时冬夏。为至他国郡。不知俗宜。不能消饭。食未习故。</p>
                      <p>　　四不出生者。名为饭物未消。复上饭不服药吐下不时消。</p>
                      <p>　　五为止熟者。名为大便小便来时。不即时行噫吐啑下风来时制。</p>
                      <p>　　六不持戒者。名为犯五戒。杀盗犯他人妇两舌饮酒。亦有余戒。以犯便入县官。或弦死。或捶杖利刃所斫刺。或辜饥渴而终。或以得脱从怨家得手死。或惊怖念罪忧死。</p>
                      <p>　　七为近恶知识者。名为恶知识。已作恶便反坐。何以故。坐不离恶知识故。不觉善恶。不计恶知识恶。态不思恶知识恶。</p>
                      <p>　　八为入里不时者。名为冥行。亦里有诤时行。亦里有县官长吏追捕不避。不如法行者。入里妄入他家舍中。妄见不可见。妄听不可听。妄犯不可犯。妄说不可说。妄忧不可忧。妄索不可索。</p>
                      <p>　　九为可避不避者。名为当避弊象弊马牛犇车蛇虺坑井水火拔刀醉人恶人。亦余若干恶。如是为九因缘。辈人命未尽当坐是尽。慧人当识当避。是因缘以避。乃得两福。一者得长寿。二者以长寿乃得闻道好语言亦能行。诸比丘欢喜受行。</p>
                      </div><div class="jw-bottom">
        <ul><li><a href="0759.html">上一部：乾隆大藏经·小乘单译经·佛说群牛譬经一卷</a></li>
<li><a href="0761.html">下一部：乾隆大藏经·小乘单译经·佛说五恐怖世经一卷</a></li></ul>
    </div>
<div class="bottom-bt">
<p class="ztl">乾隆大藏经·小乘单译经·佛说九横经</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>