<!doctype html>
<html>
<head>
<title>乾隆大藏经第0614部～施食获五福报经一卷</title>
<meta http-equiv="Content-Type" content="text/html; charset=utf-8">
<meta name="viewport" content="width=device-width, initial-scale=1.0, user-scalable=0, minimum-scale=1.0, maximum-scale=1.0">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="keywords" content="施食获五福报经一卷" />
<meta name="description" content="施食获五福报经一卷小乘阿含部第部施食获五福报经一卷失译人名今附东晋录译经名卷数跋序品名品数施食获五福报经亦名佛说施色力经施食获五福报经亦名" />
<link href="style/css/article.css" rel="stylesheet" type="text/css">
</head>
<body>
<div class="top-bt">
<div class="top-left">
<a href="index.html">首页</a>&gt;小乘阿含部·第0614部</div>
<div class="top-center">施食获五福报经一卷</div>
<div class="top-right">失译人名今附东晋录译</div></div>
<div class="top-bm">
<div class="bm-bt"><div class="bm-jbt">　· 经名 · 卷数 · 跋序</div><div class="bm-jbt-left"><div class="bm-jbtbm">　· 品名 · 品数 </div>
</div></div>
<div class="bm-bt"><div class="bm-jbt"><a href=#j0614-1>施食获五福报经(亦名佛说施色力经)</a></div></div></div>
<div class="jwzw">
<div class="jwbt-box"><div class="jwbt"><a name=j0614-1><a href=#MENU-top>施食获五福报经(亦名佛说施色力经)</a></a></div></div>
<p>　　闻如是。一时佛游舍卫国只树给孤独园。是时佛告诸比丘众。当知食以节受而名损佛言。人持饭食施人有五福德。智者消息意度弘廓。则有五福德道。何谓为五。一曰施命。二曰施色。三曰施力。四曰施安。五曰施辩。何谓施命。一切众生依食而立身命。不得饭食不过七日奄忽寿终。是故施食者则施命也。其施命者。世世长寿生天世间。命不中夭。衣食自然财富无量。何谓施色。得施食者颜色光泽。不得食时忿无润形。面目燋悴不可显示。是故施食者则施颜色。其施色者。世世端正生天世间。姿貌炜炜世之希有。见莫不观稽首为礼。何者施力。人得饭食气力强盛。举动进止不以为难。不得食者饥渴热恼气息虚羸。是故施食则施力也。其施力者。世世多力生天世间。力无等双出入进止而不衰耗。何谓施安。人得饭食身为安隐不以为患。不得食者。心愁身危坐起无赖不能自定。是故施食。则施安也。其施安者。世世无患心安身强。生天世间不受众殃。所可至到常遇贤良。财富无数不中夭伤。何谓施辩。得施食者。气充意强言语通利。不得食者身劣意弱。不得说事口难发言。是故施食则施辩才。其施辩者。世世聪明生天世间。言辞辩慧口辩流利无一瑕秽。闻者喜悦莫不戴仰。是五福德施。若发道意施于一切。既得此福。所生之处常见现在佛咨受深法。四等四恩六度无极三十七品。法身现相寿命无穷相好分明。三十二相致十种力以成佛道。为立大安普济危厄。智慧辩才出万亿音度脱十方。佛说是经时。诸比丘众天龙鬼神四部弟子。莫不欢喜作礼而去。</p>
                      </div><div class="jw-bottom">
        <ul><li><a href="0613.html">上一部：乾隆大藏经·小乘阿含部·佛说婆罗门避死经一卷</a></li>
<li><a href="0615.html">下一部：乾隆大藏经·小乘阿含部·频毗娑罗王诣佛供养经一卷</a></li></ul>
    </div>
<div class="bottom-bt">
<p class="ztl">乾隆大藏经·小乘阿含部·施食获五福报经</p>
<p class="ztr"><a id="translateLink" href="" class="top_typeface">繁體</a></p>
</div>
<div class="blank"></div>
<script type="text/javascript" src="style/js/tw_cn.js"></script>
</body>
</html>